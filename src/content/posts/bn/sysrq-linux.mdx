+++
title = "লিনাক্স হ্যাং হয়ে গেছে? SysRq কমান্ড দিয়ে যেভাবে সিস্টেমের সমস্যাগুলো সুন্দরভাবে সামলাবেন"
createdAt = "2025-03-01T00:05:03+06:00"
image = "../../assets/sysrq-linux.png"
tags = ["লিনাক্স", "সমস্যার সমাধান"]
keywords = ["লিনাক্স", "SysRq", "কম্পিউটার"]
description = "লিনাক্স সিস্টেম হ্যাং হলে SysRq কমান্ড ব্যবহার করে কিভাবে রিকভার করবেন, ক্র্যাশ সমাধান করবেন এবং নিরাপদে রিবুট করবেন - ধাপে ধাপে গাইড। জানুন কীভাবে SysRq সেটআপ ও ব্যবহার করতে হয়"
+++

লিনাক্স হ্যাং হয়ে গেলে **SysRq** কমান্ডগুলো খুব কাজে লাগে। কম্পিউটার যে অবস্থাতেই থাকুক না কেন কার্নেল সবসময় এই কমান্ডগুলোতে সাড়া দেয়। তবে কার্নেল নিজেই সম্পূর্ণ লক হয়ে গেলে ভিন্ন কথা। সিস্টেমে সমস্যা দেখা দিলে **SysRq** ফিচার অত্যন্ত উপকারী। উদাহরণস্বরূপ, আপনার লিনাক্স হ্যাং হয়ে গেলে এবং কোন ইনপুটেই সাড়া না দিলে, **SysRq** কমান্ড ব্যবহার করে কম্পিউটার বন্ধ বা রিবুট করতে পারবেন।

## SysRq কিভাবে চালু করবেন

আপনার কার্নেল **SysRq** সাপোর্ট সহ কম্পাইল করা থাকলে, `/proc/sys/kernel/sysrq` এর মাধ্যমে এটির ফাংশনগুলো চালু/বন্ধ করতে পারবেন। `/proc/sys/kernel/sysrq` ফাইলে নিচের মানগুলো থাকতে পারে:

0 - **SysRq** সম্পূর্ণরূপে বন্ধ করে দেয়

1 - **SysRq** এর সকল ফাংশন চালু করে

\> 1 - অনুমোদিত **SysRq** ফাংশনগুলোর **bitmask**

আপনি নিচের কমান্ড দিয়ে ফাইলটিতে মান সেট করতে পারেন:

```shell
echo NUMBER > /proc/sys/kernel/sysrq
```

মনে রাখবেন, এই ফাইল শুধুমাত্র কীবোর্ড দিয়ে SysRq ব্যবহার কন্ট্রোল করে। `/proc/sysrq-trigger` ব্যবহার করে আপনি যেকোন কমান্ড ব্যবহার করতে পারবেন, এমনকি যদি তা উক্ত ফাইলে চালু না থাকে।

## SysRq কিভাবে ব্যবহার করবেন

- **x86 সিস্টেমে**

`ALT` + `SysRq` +`<command key>`

****বি. দ্র.:** অনেক কীবোর্ডে আলাদা SysRq কী নেই। SysRq সাধারণত Print Screen কী-এর সাথে শেয়ার করা থাকে, যেখানে "Print Screen" উপরে এবং "SysRq" নিচে লেখা থাকে।**

- **যেকোন সিস্টেমে**

`/proc/sysrq-trigger` ফাইলে একটি `<command key>` লিখুন। উদাহরণ:

```shell
echo b > /proc/sysrq-trigger
```

আপনি যদি একাধিক কমান্ড একসাথে দিতে চান, তাহলে আগে \_ ব্যবহার করুন:

```shell
echo _reisub > /proc/sysrq-trigger
```

## SysRq এর `<command key>` গুলোর তালিকা

- `b` - ডিস্ক **sync** বা **mount** না করেই সিস্টেমকে তৎক্ষণাৎ রিবুট করবে

- `c` - সিস্টেমকে ক্র্যাশ করিয়ে ক্র্যাশ ডাম্প সংগ্রহ করবে (যদি সেট-আপ করা থাকে)

- `e` - `init` ব্যতীত সকল প্রসেসকে `SIGTERM` পাঠাবে

- `f` - **OOM killer** এর মাধ্যমে অতিরিক্ত মেমোরি ব্যবহারকারী প্রসেসকে **kill** করবে

- `h` - `help` দেখাবে

- `i` - `init` ব্যতীত সকল প্রসেসকে `SIGKILL` পাঠাবে

- `k` - **Secure Access Key (SAK)** বর্তমান ভার্চুয়াল কনসোলের সকল প্রোগ্রামকে **kill** করবে

- `o` - কম্পিউটার বন্ধ করে দিবে

- `r` - কীবোর্ডের **raw mode** বন্ধ করে `XLATE` সেট করে

- `s` - মাউন্ট করে রাখা সকল ফাইলসিস্টেম **sync** করার চেষ্টা করবে

- `t` - সিস্টেমে চলমান কাজগুলোর তালিকা ও তাদের তথ্য কনসোলে ডাম্প করবে

- `u` - মাউন্ট করে রাখা সকল ফাইলসিস্টেম পুনরায় **read-only** হিসেবে মাউন্ট করার চেষ্টা করবে

- `w` - সিস্টেমের যে কাজগুলো uninterruptible (blocked) অবস্থায় আছে, সেগুলোকে ডাম্প করবে

- `0-9` - কনসোলের লগের মাত্রা নির্ধারণ করে। এভাবে কার্নেলের কোন বার্তাগুলো কনসোলে দেখাবে তা নিয়ন্ত্রণ করে।

- `R` - কার্নেল লগের বার্তাগুলো কনসোলে রিপ্লে করবে

## যে যে কাজে লাগে

- `r` - **X server** বা কোন **svgalib** প্রোগ্রাম ক্র্যাশ করলে কাজে লাগে

- `k` - **Secure Access Key (SAK)** কাজে লাগে যখন আপনি নিশ্চিত করতে চান যে, কনসোলে কোন **Trojan** চলছে না। কারণ আপনি লগ-ইন করার সময় **Trojan** আপনার পাসওয়ার্ড চুরি করতে পারে। এই কমান্ড কনসোলটির সকল প্রোগ্রাম **kill** করে দিবে। এভাবে আপনি নিশ্চিত করতে পারবেন কনসোলের লগ-ইন অংশটি আসলেই `init` থেকে এসেছে, কোন **Trojan** থেকে নয়। পাশাপাশি, অনেকে যখন কোন প্রোগ্রাম কনসোল পাল্টাতে দেয় না সেটাকে বন্ধ করতে এটা ব্যবহার করে (যেমন **X** বা **svgalib** প্রোগ্রাম)।

- `b`, `o` - এগুলো ব্যবহার করা যায় যখন আপনি কম্পিউটার বন্ধ করতে পারছেন না।

- `c` - এইটা ব্যবহার করে সিস্টেমকে কৃত্রিমভাবে ক্র্যাশ করিয়ে ক্র্যাশ ডাম্প সংগ্রহ করা যায় (যদি ডাম্প ব্যবস্থাপনা সেট-আপ করা থাকে)।

- `s` - **sync** নিশ্চিত করে যে, আপনার ডাটা ডিস্কে লিখা সম্পন্ন হয়েছে। এটা কাজে লাগে **removable medium** খোলার পূর্বে বা **rescue shell** ব্যবহারের পর (যদি সেটাতে সিস্টেম বন্ধ করার অপশন না থাকে)। তবে মনে রাখবেন যে, স্ক্রিনে **"OK"** আর **"Done"** আসার আগ পর্যন্ত **sync** সম্পন্ন হয়নি।

- লগ লেভেল `0-9` কাজে লাগে যখন কার্নেলের অপ্রয়োজনীয় বার্তা কনসোল ভরিয়ে ফেলে। 0 দিয়ে সবচেয়ে জরুরি কার্নেল বার্তাগুলো (`PANIC` আর `OOPS`) বাদে বাকি সব বন্ধ করে দেয়া যায়।

- `e`, `i` - এগুলো কাজে লাগে যখন কোন **runaway** প্রসেস অন্য উপায়ে **kill** করা যায় না।

- `R` - এটা কার্নেল লগের বার্তাগুলো দেখতে কাজে লাগে যখন সিস্টেম হ্যাং হয়ে যায়, কিংবা যখন আপনি **printk** বাফারে **dmesg** ব্যবহার করতে পারেন না।

**SysRq Key** সম্পর্কে বিস্তারিত জানতে [এই লিংক](https://www.kernel.org/doc/html/latest/admin-guide/sysrq.html) ভিজিট করুন।

**তথ্যসূত্র:** [The Linux Kernel Documentation](https://www.kernel.org/doc/html/latest/admin-guide/sysrq.html)
